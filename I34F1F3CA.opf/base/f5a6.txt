#/ /ri khrod pa chen po blo gros brtan pa'i rnam thar bzhugs/// /oM swa sti siddhaM/ bla ma'i yon tan rgya mtsho che/ /bdag blo mdzub mos gting dpog gam/ /cha tsam mthong ba'i
nor bu 'ga'/ /dad pa'i snyim pas rab bzung ba/ /rnam thar rin chen phreng ba spel/ /chos kyi rje ri khrod pa'i rnam thar ni/ skye ba bzhes tshul/ bla ma bsten te dka'
ba spyad pa'i tshul/ spangs rtogs kyi yon tan brnyes pa'i tshul/ gzhan don ji ltar mdzad pa'i tshul

dang bzhi'o/ /dang po bla ma 'di'i 'khrungs yul ni/ 'bring mtshams lcim lung kha lnga dgon gsar pa ste/ lung pa de na rus chen drug ste/ stod na rtsi dang ldang ro gnyis/ smad
na mgar dang ngan rdzong gnyis/ bar na she dang brang ti gnyis yod pa las/ yab phyug po chos skyong / yum phyug mo sgron ne gnyis kyi bu gcig po ste/ bu tsha snga ma
rnams ma 'tsho bar/ yul dang thag nye ba na jo mo blo ri ma zer ba'i rnying ma ba'i sgrub khang / re ma ti gnas pa'i gnyan mo cig yod pa de'i rbod gtong yod pas/ de la sri'ur
bcug nas mtshan yang blo gros rin chen bya bar btags/ 'di ni sngon gyi las 'phro sad pa'i rigs can zhig ste/ dgung lo bzhi pa dang lnga pa nas 'khor ba la skyo shas
drag po dang / chos cig bya dgos snyam pa'i 'dun pa thugs rgyud la lhang lhang pa 'khrungs te/ sgye chung dkar mo legs po cig yod par rtsam bre re blugs nas a ma la sbas
te/ de khur la ga shed du chos la 'gro dgos snyam pa rtag tu mdzad pas/ res 'ga' phye sgye a mas rnyed kyin 'di blo phyin ka log byed pa/ nga'i bu 'di la ba spu re la lug
re bcal ba yin/ chos la phyin pas phan pa med zer gyin 'thab tu 'ong / de min gang byas kyang bu gcig por song bas 'thab pa ye mi 'ong na yang / khong pa chos la 'gro zer/
a mas de la 'thab/ yul de'i pha zad na mchod rten bye ba'i ya ba byang chub chen po'i mchod rten la lha khang kun ra dang bcas pa chung ngu cig yod pa na/ nag po spyod
pa'i sku skye ba/ zhang 'phrul zhig bya ba dge ba'i bshes gnyen bzang po cig gi bzhugs sa yin pa/ de'i sku 'dra cig yod pa de gzigs pas dad pa dang mos pa dga' snyam pa
byung bas/ go ka la sogs byis pa rtse sa rnams su yang / ngas lha chen po cig bya yis zer nas lus gnad lta stangs mdzad gyin ting nge 'dzin la mnyam par 'jog pa cig byung
/ lha khang de na khong pa rang gi bla ma shes rin pa bya ba dang / chos pa 'dra yod pas de ru bros kyin

'ong du mi 'dod/ chos kyi bag chags shin tu che ba cig yod skad/ dgung lo brgyad pa yan chod la yab dang yum 'das/ yum shi tsa na bsreg gin 'dug pa la ma shi 'dug skyon che
snyam pa cig byung / de ma gtogs da a ma ni shi/ nga rang chos la phyin pas chog snyam dga' spro byas gsungs/ bla ma bsten te dka' ba spyad tshul ni/ de nas a khu bla ma
grub rgyal ba bya ba'i chos pa bzang po cig yod pas/ des khrid nas zar phyogs kyi dgon pa thar pa gling du byon/ mkhan po ba ri ba dang / slob dpon rtog ge ba nam mkha'
rdo rje gnyis las rab tu byung ste/ mtshan yang blo gros brtan pa bya bar btags so/ /der lo bzhi bzhugs/ klog yig bslabs/ bya cha chos spyod kyi rim pa dang spyod 'jug la
nan tan mdzad/ dgon pa de'i bla ma sgrub chen pa bya ba spyil dkar ba'i bu chen skye ba snga phyi dran pa gdul bya can cig bzhugs/ de'i sku nye ru yang 'ong pas bla ma de
shin tu mnyes te/ phyag rdor gtum po'i dbang dang / ri chos skor gsum la sogs pa chos 'dra yang gsan/ dgung lo bcu gnyis pa la bo dong e ru slob dpon rtog ge ba bya ba'i
phyi la tshad ma rnam nges slob tu byon pas/ e ru sleb pa'i sang mang ja cig 'dug pas gral na yar byon nas/ nyid cag gis 'di tsho na spyod 'jug 'dra shes pa bdog ge ces
sher le'i gzhung cig bton nas/ 'di la sbyor ba cig bkod mdzad byas kyin yar 'cham mar 'cham mdzad pas/ la la na re gral mgo ya gi na yar bzhud zer/ gral phug cig na rgyal
sras thogs med pa bzhugs pas/ 'am bu lags kyi 'di ru byon gsungs nas sgrogs gleng mdzad pas/ khong ba rgyal nas mchod yar dang zhal tshabs mang po bton pas/ grwa skor ba
phu rung ma gyon pa de su gang ba cig yin nam shes rab can cig 'dug zer te thams cad ngo mtshar bar gyur nas mkhas pa'i grags pa de nyid nas thob/ g.yas g.yon nas grwa
skor ba 'ongs pa rnams kyang / slob

dpon gyi dpon po cig yod pa dang gnyis la/ bo dong nas btsun chung gnyis yod/ de gnyis la gzab dgos gzhan la 'jigs pa med zer te/ de dus kyi ston pa bzang shos su grags so/
/lo gsum gyi bar la pha ma la sogs kyis 'tsho ba skyel ba cher med pas/ spyi'i thugs tshul la brten nas dka' ba spyad de tshad ma dang mngon pa la gsan sbyong mthar phyin
par mdzad do/ /bshad gsar dang rnam gzhag la sogs pa phun sum tshogs pa yang a khus bsgrubs/ dgung lo bco lnga pa la grwa skor mdzad pas mkhas pa chen po thams cad kyang
bsngags pa brjod cing / 'jam dbyangs don yod rgyal mtshan pas 'di skyes bu gzhan dang mi mnyam pa'i blo gros can yin/ 'di la blo gros mtshungs med zer ba yin gsungs nas
blo gros mtshungs med ces grags so/ /dgung lo bcu bdun pa/ da ni 'chad nyan la sogs pa'i bya ba yang de tsam yin/ mi tshe 'chad nyan la bskyal kyang tshad mi 'dug /nyams
len bsgom pa thag chod cig bya dgos snyam nas thar pa gling du byon zla ba gcig tsam gzigs rtog 'dra mdzad cing bzhugs/ dgung lo bcu dgu pa'i dus su chos rje brag kha pa'i
drung du a khus khrid nas mjal du byon pa'i dus su/ da gzod dang sgom cig byed tsa na 'di ru 'ong dgos snyam pa'i 'dun pa drag po dung dung ba skyes pas/ da brag khar
sgom cig la 'gro dgos snyam yod tsa na/ 'jam dbyangs don yod pas bang chen dang gsung shog mdzad nas shog gsungs pa byung / e ru bshad pa gyis gsungs ka yin 'ong snyam byon
pas gser zho gang gnang / 'di la brgyags cig bsgrubs la zhag 'ga' sa skyar sdod cig gsungs nas khong pa'i sgrogs gleng rtsi rogs byed kyin bzhugs/ da brgyags phye yang
zad kyin gda'/ zhal da bdog na gnang bar zhu zhus pas/ yang gser zho gang gnang nas zhag 'ga' sdod gsungs/ de nas zhag 'ga' bsdad nas

gzhi thog tu slob dpon chen po nam mkha' rgyal mtshan gyis tshad ma'i slob dpon gyis slob gnyer mgo thon gsungs pa la/ bdag gis mi 'ong gzhan su la zhal da byon yang chog mi
gsung par zhus pas ma gsan/ 'o na bu chung gis bshad gsar nam zin pa'i snga dro bdag dge sbyor zhig la 'gro bas/ de nas de'i gegs su 'gro ba'i zhal da ma gnang bas/ de
bar la bzhugs pa'i chad so byas/ der bzhugs kyi bar la yang khengs grags dang rnyed pa/ bkur sti la sogs pa mi chen gyi dpal 'byor phun sum tshogs pa rnams la/ skyug nad
can gyi sngas su zas bzhag pa lta bu zhen log gi bsam pas gang la yang chags pa med cing nges 'byung gi bsam pa drag po kho na 'khrungs te nga 'di nas nam thon pa'i dus cig
'ong ngam snyam pas su dang yang blo sna ma bstun cing / dpon chen la sogs pa mi chen nang mi thams cad la yang bstun cha dang sems 'dzin chen po ye ma byas/ 'di tsho
dang bstun nas dga' 'brel mang na da gzod bcings nas chos la gtong du mi 'dod/ 'di tsho dang ma bstun yang mi brtsi ba cig byung na rang gi 'dod pa grub snyam pas phyed dkar
gyi spyod pa mang po byas gsung / de nas lo gcig lhag song ba dang chos khri thang du bu chung gis bshad gsar legs par tshar ba'i snga dro/ bu chung gis slob dpon byed
dgos/ gsungs nas nan cher gsung byung yang / sngar gyi 'jam dbyangs pa dang chad so byas pa bzhin/ brag khar chos rje grags pa seng ge'i drung du byon nas bzhugs pas/ chos
rje pa'i gsung nas chos thag chod byed na yul gyi 'khri ba chod la shog /lto gos chos gsum ngas sbyor ba yin gsungs nas/ yul phyogs su byon/ zhing yul yod pa rnams btsongs/
rin la gos phyi nang la sogs pa'i srang bcu bdun byung / se gcig kyang ma bzung bar chos rje'i phyag tu phul/ gzhan zho gang yang bdag bzung ma mdzad de/ spyil po
stong pa cig tu bzhugs nas da ni bla ma 'di'i drung du tshe dang sgrub pa mnyam pa cig byas

la sbyor ba yan lag drug pa 'di la tshe gcig lus gcig la grub pa thob pa cig bya dgos snyam pas spros pa thams cad bcad nas nyin mtshan rtse gcig tu brtson 'grus drag pos thugs
dam mdzad de/ ting nge'adzin dang rtog pa bsam gyis mi khyab pa 'khrungs/ chos byas lo dang skyid chos la sogs kyi rtog pa ye ma byung gsungs/ dpe cha lha rten la sogs
'phral gyi dgos cha tha na rdza khru tshun chad kyang ci yang med na'ang / sgrub blo cig kyang med de/ cis kyang dgos med kyi zhen log thugs la 'khrungs pas shin tu bde
gsungs/ de yang sa skya nas byon dus kyi mtshan nyid pa'i lugs kyi na bza' lus gang gcig ma gtogs pa ci'ang med/ bzhugs gdan yang 'jag ma 'dra la byas/ spyil po stong pa
der gzhan gyis bsdad pa'i shul na gcin skyan kha chag cig 'dug pas chu rdze'u/ thug pa g.yo bskol/ gsang chab kyi snod thams cad de ka las byas te/ nga la rdzu 'phrul 'dra
yang dgos pa 'dug ste mno ba'i rtog pa yang ma byung gsungs/ 'tsho ba ni bla brang nas bya bral ba rnams la zla ba re la nas khal re bre lnga re gnang gin yod pas zla
bar khal gcig de ka blangs kyin cong zhi la sogs dka' thub la brten te mdzad/ thugs thag shin tu chod pas spyir du thugs dam 'phel zhing skyid pa'i snang ba byung na yang
/ mthun rkyen ched cher ma bzung ba dang / thugs dam la 'jug drag pas sku khams kyis ma lcogs par thugs dam gyi gegs su gyur pa cung zad byung bas/ dus phyis dge sbyor
ba rnams la 'phral dgos bdud rtsi yin pas bsten par bya ste/ khams gsos la dge sbyor byed dgos pa yin/ rang gi yang dge sbyor gyi grogs su 'gro/ gzhan rtsa na yod pa kun
la yang phan/ gzhan la rag na mthun 'jug dgos/ chos mi 'ong ba'i snang ba med pa'i mkho tshogs 'phral dgos kun lag yad kyis thon pa sla chos su ma song bar bya/ rang gzhan
gyi dge ba'i

grogs su 'gro na bdag 'dzin can jo ngan zer yang don go chos su 'gro na mi kha la nges pa med gsung ngo / /chos pas dngos po 'chang chen dang sdig nor nya ra mi bya/ phug phan
thogs pa'i tig pa med/ de'i nya ras lkog dgra bsogs pas so/ /lo re tsam gyi chos mthun gyi 'tsho ba'i yo byad ma gtogs pa/ lhag po de chos pa'i 'ching byed yin pas mi
bcang gsungs nas dngos po la 'dzin chags mi mdzad do/ /de nas lo gsum tsam song ba dang / 'jam dbyangs don yod pa hor la 'gro ba'i zhabs tog la chos rje pa'i drung du ngo
chen dang zhu yig mdzad nas shog gsungs pa la chos rje pa'i drung du mi 'gro zhus pas/ de ma zer nged kyang slob dpon yin pa dang / khyed rang yang thugs snang dag pas/
da lan 'gro dgos gsungs nas chos rje pa'i gsung ma khyogs par byon/ 'jam dbyangs pa nyid cag ni da gzod hor gyis zin pa cig 'ong / nam zin pa'i dus su rgya yul du 'gro dgos
bya ba la sogs dge sbyor gyi gnas su grol ba'i zhal dgang yang mi gnang na de bar zhabs tog byed par zhu zhus nas chad so mdzad/ de nas lo gsum tsam gyi bar la dbus gtsang
gi ri khrod dben sa mang por byon/ 'jam dbyangs pa dang skye ba sngon gyi rten 'brel lta bu shin tu mnyes shing thugs la 'dogs pa 'bral mi phod pa lta bu mdzad pa cig
yod/ de nyid las kyang dbu ma stod skor la sogs pa dang / rnam 'grel gsan/ skabs cig gi tshe/ na bza' brag phug tu brgyugs la/ sbas bshad la sogs lam 'bras kyi 'khrul
'khor rnams slobs la shog gsungs nas chas ka bskur/ 'jam dbyangs pa sngar yang brag phug pa'i slob ma yin pas/ khong pa la yang de pa bzang po yin gyis da len dbang cig cis
kyang zhus shig /de nas khyed rang yang mos gus tshugs pa cig 'ong gis gsungs nas byon/ chas ka gser zho gang nang du sprad/ bde mchog lus dkyil gyi dbang cig gnang de'i
dgongs mo tshogs pa byings la yang khong pa'i dbang gi dga' ston yin gsungs nas nang

nas mchod pa bzang po cig gnang gin 'dug /bdag cag gi rgyu cha med pa'i byings po la mchod pa gnang ba mi mchi zhus pas rgyu cha rang re khyad med rten 'brel cig yod pa yin
gyi gsungs nas mi gsan 'dug /dbang de zhus nas rdo rje 'chang dngos kyi mos pa khyad par can 'khrungs/ lam 'bras kyi 'khrul 'khor rnams kyang zhag lnga tsam gyi bar la bzhugs
nas zhus/ bstan pa tsam gyis ji lta ba bzhin du mkhyen pas sgom chen kun na re/ la las yun ring po bslabs pa'i mi shes pa tsho khos zhag gsum la spyad zer ro/ de nas
'jam dbyangs pa dang gnyis ka lam 'bras la thugs 'dun cher yod pas zhu ba la na bza' brag phug tu zla ba gcig tsam gyi sngon la byon/ 'jam dbyangs pa 'byon pa'i zhu ba
dang / khong pa rang snga mgyogs su nyams khrid zhu ba la byon/ gcig pu la gzhung khrid rgyas par gsung sgros man ngag /dmar khrid lag len mdzub khrid du mdzad nas lhag ma
med par nyams khrid du zhus/ 'jam dbyangs pa phebs nas chos rje dpon slob gnyis kyis zhu ba'i mtshams sbyor tsho khong pas mdzad nas lam 'bras lam skor dang bcas pa'i bka'
lung man ngag thams cad rdzogs par zhus shing / chos rjes kyang chos bdag po la 'phrod pa yin no gsungs nas dges bzhin du gnang / lam 'bras la 'jam dbyangs pa'i dus de
las rgyas pa dang zhib pa gsung ba ma mthong gsungs/ 'jam dbyangs pa hor gyis zin pa dang 'gro bar zhu byas gnang na yang / ma gcig pa la sogs pa gzhan dag khong pa zhabs
tog la mi 'gro ka med yin zer bas/ res cig 'bring mtshams kyi ba ri spyil dkar du sku mtshams la byon/ ba ri rin po che khu dbon gnyis kyis btsun pa gzhon pa mang po sprad/
tshad ma'i sgrogs gleng 'dra bslab dgos pa byung / chos skad chags pa yang 'ga' re byung / 'bring mtshams kyi dgon pa rnams su sgrogs gleng byed pa yang mang po byung
bas/ ba ri ba yang mnyes shing rgya gar gyi

gzhung 'grel la sogs pa mang po gsan yang brag khar byon/ de nyid las dus kyi 'khor lo'i dbang yongs rdzogs/ sbyor drug gi khrid yongs su rdzogs pa cha lag mang po dang bcas
pa/ thugs rje chen po'i dmar khrid/ ma gcig gi gcod skor/ gzer lnga bcud len dka' thub kyi skor mang po/ man ngag phran zab mo mang du zhus shing bzhugs pas/ der brag kha'i
gdan sa gyis chos rje pa gsung yang yang 'byon du byung na yang ma mdzad/ bla brang du sdod cig gsungs nas thog re bzhugs/ chos rje bde bar gshegs khar khong pa bla
brang mthil na bzhugs kyin yod pas/ bsnyung g.yog la sogs pa'i zhabs tog mdzad bla ma nyid kyi sku pang du chos rje sku gshegs/ sku zhang cig yod pa dang / nye gnas kun dga'
dpal dang gsum gyis gshegs rdzong / gdan sa bkod pa/ nang rten phyi rten thams cad grub grub kyi bar la khong pa rang gi mthil du bzhugs nas/ chos rje'i thugs dgongs
rdzogs par mdzad/ phyag rdzas gcig tu bstabs pa yin na yang mos gus kyi rten du/ dus 'khor thugs dkyil cig /rgyud 'grel la sogs pa dus 'khor gyi phyag dpe cha tshang cig
/rgyan drug gcig /phyag dril gcig /na bza' gcig ma gtogs par gzhan se gcig kyang ma bzung / chos rje'i gshegs brdzongs la sogs thams cad kyi ljags gzhi grub nas/ na bza'
brag phug tu byon nas/ de nyid las rgyud gsum dang / bde mchog nag dril/ gsang 'dus 'phags lugs/ 'jigs byed/ gshed dmar/ sgrol ma phyi nang / phag mo skor gsum/ zhi byed
so lugs/ chos skyong che chung gi rjes gnang la sogs dang / dbang byin rlabs/ lung man ngag sgrub skor cha lag dang bcas pa ma lus pa bum pa gang byo'i tshul du zhus shing
mthong ba brgyud pa'i phyag len rnams sgro skur spangs nas thugs su chud par mdzad/ yang mkhan chen bsod nams grags pa'i drung du bsnyen rdzogs kyi sdom pa rnam par

dag pa zhus/ mdo rtsa la sogs pa chos mang du gsan/ yang chos rje zla seng pa las/ phyag chen lhan cig skyes sbyor zhus te rtogs pa khyad par can ngo 'phrod pa byung gsungs/
chos rje bsod nams rgyal mtshan pa las bde mchog bde ral la sogs pa gsan/ bla ma shes rin pa las dgra nag zhang lugs kyi dbang la sogs pa dang / yul chung ba las phyag
rdor drag po gsum sbrel gyi dbang gsan no/ /rtogs pa'i yon tan ni/ lung rigs kyi sgo nas shes bya la blo gros phul du phyin cing sgro 'dogs chod pas nang ting nge 'dzin bsgom
pa la mchog tu gzhol zhing / 'khor 'das dbyer med kyi lta ba rnam par dag pa rtogs te spyod lam rnam bzhi thams cad du de'i ngang las g.yo ba mi mnga' zhing / de'i ngang
nas sems can thams cad la bu gcig pa lta bu'i byams pa dang / snying rje dang / byang chub kyi sems brtan pos gzhan gyi nad dang sdug bsngal cung zad len nus pa la sogs
pa bdag gzhan brje ba dang / gzhan rgyud smin cing grol bar byed pa la/ rang gi gces par 'dzin pa dor nas/ gang gis 'dul ba'i thabs la mkhas pa dang / thugs dam gyi rim
pa tho rangs kyi cha la bla ma'i rnal 'byor dang gsol ba 'debs pa/ rlung gi rnal 'byor/ 'khor lo sdom pa/ phag mo mkha' spyod/ 'jam dpal/ sgrol ma/ rnam rgyal la sogs
pa'i thugs dam gyi lha mang po'i sgom bzlas lam 'bras kyi 'khrul 'khor la sogs pa/ nyi ma phyed yan chad gzims mal kho na ru bzhugs nas phyed mtshams mdzad/ de nas sku tshags
mdzad/ 'jam dpal la sogs pa'i zhal bton dang bskor ba la sogs pa mang du mdzad/ chos ston gyi rjes la rgyun gtor gyi rim pa dang / mdo sgrub la sogs pa chos spyod kyi
rim pa mdzad nas chos gsungs pa la sogs pa rnams ji skad mdzad cing / yang na gshin rje'i gshed la sogs pa dang / dges pa rdo rje la

sogs pa rim gnyis kyis dgongs mo'i bar dus 'da' la/ dgongs thun la kye'i rdo rje'i mngon rtogs zhu 'bul nas brtsams te bsngo ba smon lam la sogs pa'i bar tshogs kyi 'khor lo
rgyas pa bzhin lam dus kyi dbang rgyas par len pa dang bcas pa rtag tu mdzad do/ /mchod pa grol nas yan lag bdun pa rgyas pa dang / lus sbyong la sogs pa dang / ting nge
'dzin zab mo bsgom pa la sogs pas nam phyed yol gyi bar dus 'da' bar mdzad de/ mdor na dgung lo bcu dgu pa nas/ sku tshe gang po la nyin zhag phrugs gcig la thugs dam ma
g.yel ba dang / dus don med du 'da' ba skad cig kyang mi snang ngo / /lo lnga'i gong nas kyang / drung na yod pa 'ga' re la/ lo bzhi lnga nga'i rtsa ru sdod/ de nas gang
bde byas pas chog pa 'dug gi gsungs pa dang / lkog gyur lung ston pa la sogs pa'i mngon par shes pa mnga' ba yang mang du mthong ngo / /gzhan don ji ltar mdzad pa'i tshul
ni/ dus phyis na bza' brag phug gi gdan sa byed dgos gsungs na yang / thugs kyis ma longs pas thabs kyis 'dzur ba la/ tsha mo rong na bzhugs kyin yod pa las/ chos rje
brag phug pa bsnyung gin yod pas shog gsungs pa'i gsung shog cig byung nas/ bang chen pa la dris nas bla ma mnga' ris pa bya ba'i bu chen gdan sa pa'i 'os cig yod pa yang
grongs zer bas/ khong ma grongs na ma phyin kyang chog pa la da mi 'gro ka med yin/ chos rje rang bde bar gshegs sam dgongs nas byon pas chos rje bde bar gshegs 'dug /dge
'dun byings kyis bsu ba byed pa/ mang ja bskol ba dus gcig byas phebs ma khad khri thog tu bzhag /chos rje pa'i zhal da gsung shog thams cad khyed la bzhag pa yin no zer/
thams cad kyis gdan sar zhu 'bul byas te/ dang po gdan sa la bzur yang stabs ma byung bas/ chos rje ba'i gshegs brdzangs rgya chen po/ nang rten phyi rten bzhengs dkar

me khor yug btsugs/ zla mchod dus mchod yod pa rnams sngar bas kyang bzang zhing rgya che ba mdzad/ bsgom gra'i chos tshul sngar chos rje'i bka' srol ji ltar yod pa bzhin rnam
par thar pa bskyangs shing gsung ngag la sogs pa'i chos bka' lung zab cing rgya che bas skal ldan gyi skye bo dpag tu med pa zab mo'i lam la smin cing grol bar mdzad
do/ /zang zing gi dngos po phyag tu byung ba kun kyang mi chos dang tshul zog gis gzhan dkar la 'bag bcol byed pa la sogs pa chos dang mi mthun pa/ mchog gi rdzas mchog min
la sbyor ba dang / dad pa can gyi rdzas po zegs la sogs chud zos dang / gang yin yin don med la cung zad kyang mi 'gro ste/ dam dogs che bar mdzad cing / dkon mchog la
mchod pa dang / dge 'dun gyi bsnyen bkur/ sgrub mchod/ gzungs sngags/ gsung rab klog pa la sogs pa skye bo dbul zhing phongs pa rnams kyang / chos spyod sgrub pa la sogs
pa la sbyar nas dge ba'i phyogs kho na ru don can la phongs pa med par gtong bar mdzad cing / 'dzin chags mi mnga' ste ngo mtshar ba'i rnam par thar pa cig 'di yin no/ /dgung
lo bzhi bcu zhe gsum pa la zla ba drug tsam gyi gang nas/ dge sbyor la sogs pa'i zhal bkod mang du mdzad cing / da lo 'chi nyen yod gsungs/ cung zad sku khams bsnyung
nas/ da nga 'chi ba yin pas phan pa min na yang / khyed rtsa na yod pa la yang mis 'thab tu 'ong bas rim gro la sogs pa 'di ltar gyis/ rjes kyi bya ba 'di ltar gyis la
sogs pa'i zhal bkod rnams mdzad de/ phyag dpe/ thugs dam/ rdo rje 'dzin pa'i dgos cha san sun yod pa/ slob dpon dpal ldan gyis nya ra gyis la/ rin rgyal gyis g.yog nga dang
'grogs lam ji ltar byed pa bzhin gyis gsungs te/ bzhi bcu zhe gsum pa khyi lo zla ba gsum pa'i tshes bcu la tsha mo rong byang chub rdzong du bde bar gshegs so/ /bde
bar gshegs

pa'i tshe na yang / dgon pa'i steng na sgra dang 'od zla ba'i dkyil 'khor lta bu shar lho'i phyogs nas dgon pa'i steng na song ba skye bo kun gyis mthong / pur bzhu ba'i dus
su yang thugs byon zhing / sku gdung bzhengs pa la sogs pa'i dus rnams su yang me tog gi char 'bab pa la sogs pa ngo mtshar ba'i ltas du ma byung bas 'jig rten pa rnams
chos la bskul zhing dad par mdzad do/ /snyan brgyud bzhi yis sku bzhi yi/ /sa bon btab nas 'gros bzhi yi/ /mi zad rgyan gyi mchog stsol ba/ /mtshungs med bla ma'i rnam thar
ni/ /cung zad bgyis pas 'gro ba kun/ /bla ma mchog dang mi 'bral zhing / /rtag tu mnyes pa byed par shog /mtshungs med chos kyi rje rgyal ba ri khrod pa'i rnam par thar
pa rin po che'i phreng ba zhes bya ba/ chos kyi rje de nyid kyi zhabs rdul spyi bos blangs shing / yun ring du zhabs drung du gus par bsten pa dge slong dpal ldan tshul
khrims zhes bya bas/ gsung ngag rin po che la dad cing gus pa'i slob ma dag gi ngor/ tsha mo rong byang chub rdzong gi sgrub gnas dam par sbyar ba'o//

